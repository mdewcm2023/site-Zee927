<h1>About</h1>
<ol class="content1" id="pf" name="pf">
<li>人之初　性本善　性相近　習相遠</li>
<li>苟不教　性乃遷　教之道　貴以專</li>
<li>昔孟母　擇鄰處　<span class="zy1">子不</span>學　斷機杼</li>
<li>竇<span class="zy1">燕</span>山　有義方　教五<span class="zy1">子</span>　名俱揚</li>
<li>養不教　父之過　教<span class="zy1">不</span>嚴　師之惰</li>
<li><span class="zy1">子不</span>學　非所宜　幼<span class="zy1">不</span>學　老何<span class="zy1">為</span></li>
<li>玉<span class="zy1">不</span>琢　<span class="zy1">不</span>成器　人<span class="zy1">不</span>學　<span class="zy1">不</span>知義</li>
<li><span class="zy1">為</span>人<span class="zy1">子</span>　方<span class="zy1">少</span>時　親師友　習禮儀</li>
<li>香九齡　能溫席　孝於親　所當執</li>
<li>融四歲　能讓梨　<span class="zy2">弟</span>於<span class="zy1">長</span>　宜先知</li>
<li>首孝<span class="zy2">弟</span>　次見聞　知某數　識某文</li>
<li>一而十　十而百　百而千　千而萬</li>
<li>三才者　天地人　三光者　日月星</li>
<li>三綱者　君臣義　父<span class="zy1">子</span>親　夫婦順</li>
<li>曰春夏　曰秋冬　此四時　運<span class="zy1">不</span>窮</li>
<li>曰南北　曰西東　此四方　<span class="zy1">應</span>乎中</li>
<li>曰水火　木金土　此五行　本乎數</li>
<li>十干者　甲至癸　十二支　<span class="zy1">子</span>至亥</li>
<li>曰黃道　日所躔　曰赤道　當中權</li>
<li>赤道下　溫暖極　我中華　在東北</li>
<li>曰江河　曰淮濟　此四瀆　水之紀</li>
<li>曰岱華　嵩恆衡　此五岳　山之名</li>
<li>曰士農　曰工商　此四民　國之良</li>
<li>曰仁義　禮智信　此五常　<span class="zy1">不</span>容紊</li>
<li>地所生　有草木　此植物　遍水陸</li>
<li>有蟲魚　有鳥獸　此動物　能飛走</li>
<li>稻梁菽　麥黍稷　此六穀　人所食</li>
<li>馬牛羊　雞犬豕　此六畜　人所飼</li>
<li>曰喜怒　曰哀懼　愛惡慾　七情具</li>
<li>青赤黃　及黑白　此五色　目所視</li>
<li>酸苦甘　及辛鹹　此五味　口所含</li>
<li>羶焦香　及腥朽　此五臭　鼻所嗅</li>
<li>匏土革　木石金　絲與竹　乃八音</li>
<li>曰平上　曰去入　此四聲　宜<span class="zy1">調</span>協</li>
<li>高曾祖　父而身　身而<span class="zy1">子</span>　<span class="zy1">子</span>而孫</li>
<li>自<span class="zy1">子</span>孫　至玄曾　乃九族　人之倫</li>
<li>父<span class="zy1">子</span>恩　夫婦從　兄則友　弟則恭</li>
<li><span class="zy1">長</span>幼序　友與朋　君則敬　臣則忠</li>
<li>此十義　人所同　當順敘　勿違背</li>
<li>斬<span class="zy3">齊</span><span class="zy1">衰</span>　大小功　至緦麻　五服終</li>
<li>禮<span class="zy1">樂</span>射　御書<span class="zy1">數</span>　古六藝　今不具</li>
<li>惟書學　人共遵　既識字　講說文</li>
<li>有古文　大小篆　隸草繼　<span class="zy1">不</span>可亂</li>
<li>若廣學　懼其繁　但略說　能知原</li>
<li>凡訓蒙　須講究　詳訓詁　明句<span class="zy1">讀</span></li>
<li>為學者　必有初　小學終　至四書</li>
<li><span class="zy1">論</span>語者　二十篇　群弟<span class="zy1">子</span>　記善言</li>
<li>孟<span class="zy1">子</span>者　七篇止　講道德　說仁義</li>
<li>作中庸　乃孔伋　中<span class="zy1">不</span>偏　庸不易</li>
<li>作大學　乃曾<span class="zy1">子</span>　自修齊　至平治</li>
<li>孝經通　四書熟　如六經　始可讀</li>
<li>詩書易　禮春秋　號六經　當講求</li>
<li>有連山　有歸藏　有周易　三易詳</li>
<li>有典謨　有訓誥　有誓命　書之奧</li>
<li>我周公　作周禮　<span class="zy1">著</span>六官　存治體</li>
<li>大小戴　註禮記　述聖言　禮<span class="zy1">樂</span>備</li>
<li>曰國風　曰雅頌　號四詩　當諷詠</li>
<li>詩既亡　春秋作　寓褒貶　別善惡</li>
<li>三<span class="zy1">傳</span>者　有公羊　有左氏　有穀梁</li>
<li>經既明　方讀<span class="zy1">子</span>　撮其要　記其事</li>
<li>五<span class="zy1">子</span>者　有荀揚　文中<span class="zy1">子</span>　及老莊</li>
<li>經<span class="zy1">子</span>通　讀諸史　考世系　知終始</li>
<li>自羲農　至皇帝　號三皇　居上世</li>
<li><span class="zy1">唐</span>有虞　號二帝　相揖遜　稱盛世</li>
<li>夏有禹　商有湯　周文武　稱三王</li>
<li>夏傳<span class="zy1">子</span>　家天下　四百<span class="zy1">載</span>　遷夏社</li>
<li>湯伐夏　國號商　六百<span class="zy1">載</span>　至紂王</li>
<li>周武王　始誅紂　八百<span class="zy1">載</span>　最長久</li>
<li>周轍東　王綱墜　逞干戈　尚遊<span class="zy1">說</span></li>
<li>始春秋　終戰國　五霸強　七雄出</li>
<li>嬴秦氏　始兼併　傳二世　楚漢爭</li>
<li>高祖興　漢業建　至孝平　王莽篡</li>
<li>光武興　<span class="zy1">為</span>東漢　四百年　終於獻</li>
<li>魏蜀吳　爭漢鼎　號三國　迄兩晉</li>
<li>宋齊繼　梁陳承　<span class="zy1">為</span>南<span class="zy1">朝</span>　<span class="zy1">都</span>金陵</li>
<li>北元魏　分東西　宇文周　與高齊</li>
<li>迨至隋　一土宇　不再傳　失統緒</li>
<li>唐高祖　起義師　除隋亂　創國基</li>
<li>二十傳　三百<span class="zy1">載</span>　梁滅亡　國乃改</li>
<li>梁唐晉　及漢周　稱五代　皆有由</li>
<li>炎宋興　受周<span class="zy1">禪</span>　十八傳　南北<span class="zy2">混</span></li>
<li>遼與金　皆稱帝　元滅金　絕宋世</li>
<li>輿圖廣　超前代　九十年　國祚廢</li>
<li>太祖興　國大明　號洪武　<span class="zy1">都</span>金陵</li>
<li>迨成祖　遷<span class="zy1">燕</span>京　十六世　至崇禎</li>
<li>權閹肆　寇如林　李闖出　神器焚</li>
<li>清世祖　膺景命　靖四方　克大定</li>
<li>由康雍　歷<span class="zy1">乾</span>嘉　民安富　治績誇</li>
<li>道咸間　變亂起　始英法　擾<span class="zy1">都</span>鄙</li>
<li>同光後　宣統弱　傳九帝　滿清歿</li>
<li>革命興　廢帝制　立憲法　建民國</li>
<li>古今史　全在茲　<span class="zy1">載</span>治亂　知興衰</li>
<li>史雖繁　讀有次　史記一　漢書二</li>
<li>後漢三　國志四　兼證經　參通鑑</li>
<li>讀史者　考實錄　通古今　若親目</li>
<li>口而誦　心而惟　朝於斯　夕於斯</li>
<li>昔仲尼　師項橐　古聖賢　尚勤學</li>
<li>趙中令　讀魯<span class="zy1">論</span>　彼既仕　學且勤</li>
<li>披蒲編　削竹簡　彼無書　且知勉</li>
<li>頭懸梁　錐刺股　彼不教　自勤苦</li>
<li>如囊螢　如映雪　家雖貧　學不輟</li>
<li>如負薪　如掛角　身雖勞　猶苦卓</li>
<li>蘇老泉　二十七　始奮發　讀書籍</li>
<li>彼既老　猶悔遲　爾小生　宜早思</li>
<li>若梁灝　八十二　對大廷　魁多士</li>
<li>彼既成　眾稱異　爾小生　宜立志</li>
<li>瑩八歲　能詠詩　泌七歲　能賦碁</li>
<li>彼穎悟　人稱奇　爾幼學　當效之</li>
<li>蔡文姬　能辨琴　謝道韞　能詠吟</li>
<li>彼女子　且聰明　爾男子　當自警</li>
<li>唐劉宴　方七歲　舉神童　作正字</li>
<li>彼雖幼　身已仕　有為者　亦若是</li>
<li>犬守夜　雞司晨　苟不學　何為人</li>
<li>蠶吐絲　蜂釀蜜　人不學　不如物</li>
<li>幼兒學　壯而行　上致君　下澤民</li>
<li>揚名聲　顯父母　光於前　裕於後</li>
<li>人遺子　金滿籯　我教子　惟一經</li>
<li>勤有功　戲無益　戒之哉　宜勉力</li>
</ol>